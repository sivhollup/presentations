Tusen takk for at du er med som frivillig på Booster Kids og hjelper oss med å
lage programmeringsøvelser for de yngste! 

Hensikten med denne workshopen er at barna skal begynne å få et inntrykk av hva
programmering er for noe og hvilke regler som gjelder når vi skal kommunisere
med en datamaskin. Vi har satt sammen 4 ulike stasjoner med øvelser. 

1. Roboten
2. Funksjonsrommet
3. Sammenligning og sortering
4. Lego/frilek

Vi setter opp ulike vanskelighetsgrader, slik at oppgavene skal kunne løses både
av de yngste, men også de eldste barna. Vi har lagt opp til at det er minst en
person per aktivitet, særlig når barna begynner på nye aktiviteter trenger de
nok litt forklaring og hjelp til å komme igang. Se an barna og gi tips til
hvordan de kan få passende utfordringer. 

Vi ønsker at barna skal få utforske det strikte (determinisme) ved
programmering, samt det å faktisk sette sammen program og utføre dem. De får
også oppleve at programmering er nært knyttet til ting vi gjør til vanlig, som
feks å bygge lego. I tillegg skal de få utforske hvordan ulike personer tenker
ulikt, særlig gjennom sammenligning og sortering.

De som trenger pause kan få sitte og tegne, eller de kan være på stasjon 4
(lego). 


De ulike stasjonene: 

1: Roboten

Hensikt:
- Roboten handler om å både lage programmer og utføre dem fysisk. Dette er en
  gruppeaktivitet der hver gruppe skal programmere en robot (et barn) som så
  skal utføre programmet. 

Hvordan virker Roboten?
Vi lager et stort rutenett på bakken. Rutene kan inneholder ting som trigger
spesifikk oppførsel. Rutene kan også inneholde hindringer. En gruppe får som mål
å få roboten "over" rutenettet til en bestemt rute. 

En gruppe barn (ca 4 stk) jobber sammen. Et barn skal være roboten, og skal
utføre program som de andre barna setter sammen.  Resten av barna i gruppen får
utdelt programkort med bevegelser på. Husk å rotere hvem som er robot (og evt
andre roller de blir enige om), slik at alle får prøve seg. 

Eksempler på kort: 
- flytt 1 frem
- roter 90 grader venstre/høyre
- hopp rett opp og ned (eller over en rute). 

Barna bruker programkortene til å styre robot-barnet litt etter litt. Her er det
rom for variasjoner: 
- la barna lage et program på feks 3 kort, og så skal roboten utføre det uten at
  programmet endres. Her trenger de nok hjelp til å følge reglene, særlig det at
  roboten skal gjøre nøyaktig det programmet sier, og at alle må være enige om
  at programmet er ferdig
- La barna lage et lenger program som så utføres. Hva er en god totallengde på
  programmet i hver runde? Hvordan kan de få gitt en god beskjed til roboten om
  hva som skal gjøres (Det er lett for at alle står og roper samtidig, da blir
  det forvirring for roboten ;)?
- legg inn (flere) hindringer
- legg inn mulighet for if-satser som kan trigges vha av ting som blir lagt ut i rutenettet. 
- la barna lage egne bevegelseskort
- ta vekk en type kort (feks snu til høyre). Hvordan kan de løse problemet når
  de nå mangler noe de hadde?
- Hva skjer hvis roboten får en instruksjon den ikke forstår? Her må barna lære
  at en datamaskin kun kan utføre kommandoer den gjenkjenner, og finne ut av hva
  maskinen (roboten) skal gjøre hvis den får ukjent instruksjon
- Hva skjer hvis det kommer en feil halvveis i programmet? Blir roboten stående?
  Går den tilbake til starten av runden? Her kan barna finne ut hva som er
  fornuftig

Hva ønsker vi at barna skal lære i Roboten?
- hva er en instruksjon? 
- hvilket programmeringsspråk bruker vi, hva er det? 
- begrensninger i form av reglene som må følges (roboten må gjøre som den blir
  fortalt, programmet kan ikke endres etter det er "overført" osv.)
- samme input gir alltid samme output (determinisme)
- utvide "språket" vi jobber i
- undre seg over og utforske utfordringen


2: Funksjonsrommet -- finn mønsteret

Hensikt: 
- Barna skal lære seg å lete etter og gjenkjenne mønster, eller lage mønster

Hvordan virker funksjonsrommet? 
Det er to "roller" å fylle i denne leken, og barna kan fylle rollen alene eller
velge å samarbeide. Vi setter opp en boks/telt til denne øvelsen, men den kan
fint gjennomføres uten også. 

En rolle er å være funksjonen, altså å lage mønsteret (kan gjerne sitte inni
boksen). Den andre rollen er å finne ut hva mønsteret er ved å gi input og tolke
output (står utenfor boksen og vet ikke hva som er inni).  

Inni boksen vil det være ulike leker barn kan bruke, men de kan også velge å
bare bruke hodet og gi verbal tilbakemelding. 

Dere kan gjerne gi tips til hva en funksjon kan være, men barnet kan
også finne på sine egne funksjoner. Her er det bare fantasien som setter
grenser! Eksempel på funksjoner: 
- ta inn et tall, gi tilbake x figurer i en kurv
- ta inn et tall, gi tilbake tegning med x figurer
- ta inn et tall, gi tilbake et ord med riktig antall bokstaver
- ta inn et tall: gi tilbake en lyd repetert riktig antall ganger
- ta inn en farge: gi tilbake antall bokstaver i ordet
- ta inn en farge: gi tilbake leker i riktig farge
- ta inn en farge: gi tilbake leker i alle andre farger
- ta inn en farge: gi tilbake ark med ordet i riktig farge
- ta inn et ord: gi tilbake antall bokstaver i ordet
- ta inn et ord: gi tilbake ordet med noen ekstra bokstaver på slutten
- ta inn et ord: gi tilbake et ord som betyr det motsatte
- ta inn et tall: legg til 5 på tallet (eller annet tall)
- ta inn to tall: legg dem sammen
- ta inn to tall: trekk 1 fra 2 eller omvendt
- ta inn hva som helst: gi en sang tilbake
- ta inn hva som helst: gi noe spesifikt tilbake
- ta inn hva som helst: gi det samme tilbake

Den som tester må gjerne prøve flere ulike inputs for å finne mønsteret. Hjelp
barnet som er funksjonen til å alltid gjøre det samme frem til funksjonen er
funnet. Hjelp barnet som gjetter til hvilke typer input som kan gi et godt svar.
De som ikke er så kreative kan velge "ferdiglagde" funksjoner (feks fra de
over), mens de mer kreative kan finne på sine egne. 

Vi kommer også til å legge til rette for syntax error/feil i input, som kan
brukes for å begrense hva som kan gis inn, det er også et viktig konsept å få
inn. (Hva skjer om man sender inn et negativt tall? Et veldig høyt tall? Et ord
i stedet for et tall osv?)

Hva ønsker vi at barna skal lære av Funksjonsrommet?
- oppførsel kan forklare hvordan et mønster er bygget opp
- hva er et mønster?
- hvordan finne på mønster? 
- Determinisme i form av at mønsteret må oppføre seg konsekvent
- begrensninger/gyldig input
- utforske og undre seg over utfordringen



3: Sammenligning og sortering

Hensikt: 
- utforske kontekst rundt sammenligning og sortering: hvordan endrer dette seg
  etterhvert som konteksten endrer seg? 
- Ulike personer løser samme oppgave på forskjellige måter

Rekvisita:
- kurver eller bokser
- leker og objekter i ulike farger og utførelser
- kort med ulike bilder på (bil, hus, person, jente, gutt, tv osv)

Hvordan virker sammenligning og sortering?
Deltager får en boks med ting i og sorterer denne, eller setter opp en lineær
rekkefølge (størst -- minst eller noe annet). Øvelsen kan også gjøres som
samarbeid. 

Variasjoner: 
- deltager får kanskje samme boks med litt mindre i, sorter på nytt. Hvordan
  endrer sorteringen seg? 
- Hvordan kan tingene i boksen sammenlignes? Hvordan finner de ut om noe er
  større enn noe annet? Kan alle tingene sorteres på en meningsfylt måte?
  (Hvordan kan feks kjøretøy og dyr sammenlignes?)
- litt eldre deltagere: får kort og kan snakke med noen andre om hvordan de kan
  sammenligne eller sortere det som er på kortet
- tegn/skriv ditt eget kort og la noen andre finne ut hvordan sammenligningen
  bør være, eller bare gi en oppgave verbalt
- hvor mange ulike måter kan innhold i en boks sorteres på? (Hvem klarer å finne
  på flest varianter?)
- være med å lage kurver til andre deltagere (kanskje de som får kurven finner på en annen måte å sortere/sammenligne på enn tiltenkt?)
- hvis det bare er gule ting i kurven, hvordan sorteres dette?
- hvis det bare er dyr i kurven, hvordan sorteres dette?
- hvis det er dyr og kjøretøy, hvordan sorteres dette?
- hvis det er bare kjøretøy, hvordan sorteres dette? osv.
- hva med geometriske figurer?


Hva ønsker vi at barna skal lære om sammenligning og sortering? 
- ulike datasett endrer sortering
- kontekst: vi gjør antagelser om verden hele tiden
- datasettet påvirker hvordan vi tenker det bør sorteres
- det finnes mange måter å angripe samme problemstilling på
- hvilke ting kan sammenlignes og sorteres?
- utforske og undre seg over utfordringen

Her kan det være greit å be barna sammenligne hvis de sorterer ulikt, eller
kanskje du som frivillig kan vise andre måter å sortere samme sett på? Utfordre
særlig de eldre på å finne andre måter å sortere/sammenligne på, se hvor mange
ulike måter de klarer å finne på. Endre datasettet --> hvordan endrer det
sortering/sammenligning



4: Frilek/strukturert lek med lego

Hensikt/hva ønsker vi at barna skal lære: 
- frilek, særlig for de minste, men også se at man kan programmere seg selv til
  å bygge lego, og det at å bygge etter en oppskrift er å utføre et program


Hvordan virker lego-lek? 

Vi legger ut lego-klosser og oppskrifter. Her kan barna gå bare for å bygge
fritt, men vi legger også til rette for strukturert lek. Legooppskrifter er jo
programmer som barna må utføre. Vi kan lage egne legooppskrifter ved å sette
sammen en brikketype eller en farge brikke (her kan formen være fast eller
variabel) og terning. Da får de samtidig øve seg på repetisjon, samt det å
utføre et program som de kan lage selv. 
Variasjoner: 
- får bare lov å bruke en viss type brikke
- får bare lov å bruke en viss farge
- kan velge type brikke selv, men må alltid bruke x (trill en terning i
  begynnelsen) brikker 
- gi et bilde av en ferdig figur, hvordan settes denne sammen? (Hva er
  programmet/algoritmen)
- gi en ferdig figur, finn ut hvordan den settes sammen (enklere enn den over)

